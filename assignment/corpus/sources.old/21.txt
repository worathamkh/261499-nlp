พ่อปลาไหล เป็นนิยายตลก บทประพันธ์ของ กนกเรขา หรือ ทมยันตี ที่ตีพิมพ์ในนิตยสารสกุลไทย เป็นเรื่องราวของอุลิต ชายจอมเจ้าชู้ทีขึ้นชื่อว่า พ่อปลาไหล และ จันทนี ลูกสาวของขุนรอน ผู้หาญอาสากล้าแต่งงานเพื่อปราบพ่อปลาไหลอย่างอุลิต ในขณะที่หลวงณรงค์สงครามชัย พ่อของอุลิต ก็คิดจะเคลม น้าเพ็ญ น้องเมียของตนเอง หลังจากที่อุลิตแต่งงานแล้ว กลับหาช่องทางวางแผนที่จะหนีเที่ยวอยู่เรื่อยๆ โดยมีขุนรอนผู้เป็นพ่อตาของอุลิตและเป็นพ่อของจันทนี มาเป็นคู่หูร่วมด้วย พ่อปลาไหล ถูกนำมาสร้างเป็นภาพยนตร์และละครโทรทัศน์หลายครั้ง ภาพยนตร์ฉบับที่มีชื่อเสียงที่สุด กำกับโดยเชิด ทรงศรี ออกฉายเมื่อ พ.ศ. 2515 เป็นภาพยนตร์ 16 มม. ที่ทำรายได้สูงสุดในประเทศไทยนำแสดงโดย สมบัติ เมทะนี เพชรา เชาวราษฎร์ ต่อมา เชิด ทรงศรี นำเรื่อง พ่อปลาไหล มาสร้างอีกครั้งเมื่อ พ.ศ. 2524 นำแสดงโดย สมบัติ เมทะนี เนาวรัตน์ ยุกตะนันทน์ ลลนา สุลาวัลย์ นันทนา เงากระจ่าง ธิติมา สังขพิทักษ์ และทัศน์วรรณ เสนีย์วงศ์