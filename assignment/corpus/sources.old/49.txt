รศ.ดร.พิมลพรรณ พิทยานุกุล ภาควิชาเภสัชกรรม คณะเภสัชศาสตร์ มหาวิทยาลัยมหิดล ได้รายงานในเว็บไซต์ของมหิดลว่า สีเส้นผมเกิดจากเม็ดสีซึ่งรากผมสร้างขึ้นมาทำให้เส้นผมมีสีต่างๆ ตามพันธุกรรม ถ้าเม็ดสีมีมากและเข้มข้น เส้นผมจะมีสีเข้ม แต่ถ้าเม็ดสีถูกสร้างมาน้อย สีเส้นผมก็จะอ่อน ระดับของเม็ดสีของเส้นผมจะเปลี่ยนแปลงได้ตามสภาพของร่างกาย ธรรมชาติของสีผมมีทั้งสีดำ เช่น คนเอเชีย สีน้ำตาลและสีบลอนด์ เช่น ชาวตะวันตก
นอกจากนี้ เส้นผมสีดำนับเป็นสีที่พบมากที่สุดของคนทั่วโลก รองลงมาคือผมสีน้ำตาล พบทั่วไปในทวีปยุโรป ซึ่งเส้นผมสีดำโดยทั่วไปมักจะประกอบด้วยเม็ดสีเข้มข้นน้อยกว่าผมสีอื่นๆ ส่วนสีเทาหรือสีขาว มักเรียกว่า ผมหงอก หรือหัวหงอก ข้อเท็จจริงทางวิทยาศาสตร์การแพทย์นั้น ผมขาวเกิดจากการที่รากผมไม่สร้างเม็ดสี ทำให้เส้นผมไม่มีสีและกลายเป็นเส้นผมสีขาว หรือเทาเงินเมื่อสะท้อนแสง เส้นผมสีเทา หรือขาวมักเกิดขึ้นเมื่อคนเรามีอายุสูงวัย แต่ก็สามารถพบได้ในเด็กตั้งแต่อายุ 10 ปี ด้วยต้นเหตุเดียวกันคือ รากผมไม่สร้างเม็ดสีให้เส้นผม ทำให้เส้นผมไม่มีสี แต่ในบางกรณีผมสีเทาอาจเกิดได้จากโรคต่อมไทรอยด์ หรือในคนที่ร่างกายขาดวิตามินบี 12
จากงานวิจัยปี 2548 ในวารสารการแพทย์ พบว่า คนเอเชียจะเริ่มมีผมหงอก หรือผมขาวตั้งแต่อายุปลาย 30 ปี ส่วนชาวตะวันตกจะพบเส้นผมเริ่มขาวตั้งแต่อายุ 35 ปี และชาวแอฟริกัน-อเมริกันจะพบเส้นผมขาวได้ช้ากว่าเมื่ออายุประมาณ 45 ปีขึ้นไป สำหรับอาหารและวิตามินที่มีประโยชน์บำรุงให้เส้นผมแข็งแรง ได้แก่ วิตามินเอ เป็นสิ่งที่จำเป็นต่อสุขภาพหนังศีรษะและเส้นผมที่แข็งแรง พบทั่วไปในผักใบเขียวเข้มและผลไม้สีหลือง วิตามินบี ช่วยควบคุมการหลั่งของน้ำมันธรรมชาติ เพื่อหล่อลื่นเส้นผมให้เงางามและชุ่มชื้น พบในผักใบเขียว มะเขือเทศ กล้วย และธัญพืช และแร่ธาตุต่างๆ เช่น เหล็ก สังกะสี ทองแดง ที่ช่วยบำรุงให้เส้นผมแข็งแรง
นอกจากนี้ สำนักงานกองทุนสนับสนุนการสร้างเสริมสุขภาพ (สสส.) ได้รายงานเรื่องสมุนไพรหายหงอก เตือนเคมีก่อมะเร็งว่าโรงพยาบาลส่งเสริมสุขภาพตำบล ท่าคล้อ สามารถคิดค้นสูตรสมุนไพรเปลี่ยนสีผมปลอดภัยต่อร่างกาย โดยใช้ใบกาวหรือใบเทียนกิ่งผสมว่านหางจระเข้และดอกอัญชันจะได้สีส้มทอง หากใช้กับผู้ที่มีผมสีดำอยู่แล้วจะเป็นการบำรุงให้ผมดำเงางาม เพราะว่านหางจระเข้จะมีสรรพคุณช่วยในการบำรุง ขณะที่ดอกอัญชันจะมีสรรพคุณช่วยให้ผมดำ แต่หากใช้กับผู้สูงอายุที่ผมหงอกจะทำให้ผมเปลี่ยนเป็นสีทองแดงตามสีของใบกาว ซึ่งติดทนประมาณ 2 เดือน และยังช่วยรักษารังแคและอาการคันหนังศีรษะด้วย
ทั้งนี้ คนที่สูบบุหรี่จะมีแนวโน้มเป็นผมขาวเร็วกว่าคนไม่สูบบุหรี่ 4 เท่า คนที่มีอายุ 30 ปี เส้นผมจะหงอกขาวเพิ่มขึ้นประมาณร้อยละ 10-20 ทุกๆ 10 ปี และคนที่ทำงานหนักเกินไป ร่างกายพักผ่อนน้อย ประทานอาหารไม่ครบ 5 หมู่ จะทำให้การเจริญเติบโตของรากผมไม่ แข็งแรง ทำให้เส้นผมหลุดร่วงง่ายและการสร้างเม็ดสีลดน้อยลงเช่นกัน