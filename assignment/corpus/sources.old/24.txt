ผู้บริหาร ‘Gibson’ บริษัทผลิตกีตาร์และเครื่องดนตรีชื่อดังให้สัมภาษณ์ว่า ทางบริษัทกำลังเข้าใกล้ภาวะล้มละลายและอาจจะต้องปิดกิจการลงในที่สุด หลังเผชิญกับปัญหาหนี้และวิกฤติทางการเงินมานานหลายปี บริษัทเพิ่งจ่ายดอกเบี้ยให้แก่ผู้ถือตราสารหนี้เป็นเงิน 16.6 ล้านดอลลาร์ ซึ่งคิดเป็น 8.875% ของยอดเงินกู้ทั้งหมด 375 ล้านดอลลาร์ จากเคยรายได้ปีละกว่า 1,000 ล้านดอลลาร์ ยอดจำหน่ายลดลงเรื่อย ๆ และเหลือระยะเวลาเพียง 6 เดือนเท่านั้นที่จะครบกำหนดไถ่ถอนตั๋วเงินค้ำประกัน 375 ล้านดอลลาร์ที่กู้ตั้งแต่ปี 2013 หาก Gibson ไม่สามารถหาเงินก้อนใหม่มาทัน 23 กรกฎาคมนี้ ก็จะผิดนัดชำระ และต้องเจอกับดีลเงินกู้อีก 145 ล้านดอลลาร์เพิ่มอีกทันที ตามกฎของระบบธนาคาร เจ้าหน้าที่เครดิตอาวุโสจากแผนกบริการผู้ลงทุนของ Moody's กล่าวว่า ทางเลือกของ Gibson มีอยู่สามทางคือ 1. เจรจาขอแลกหนี้ที่จะถึงกำหนด 2. อาจจะต้องยอมสละทรัพย์สินบางส่วนแลกกับหนี้ 3. ยื่นเรื่องต่อศาลเพื่อขอล้มละลาย ทั้งนี้ Gibson เป็นบริษัทที่ยังมีเสถียรภาพในแง่ชื่อเสียงของสินค้า แต่บริษัทมีปัญหาเรื่อง “การบริหารจัดการกับรายจ่าย” จึงทำให้ Gibson ต้องเจอกับมรสุมหนัก งานแสดงเครื่องดนตรีใหญ่ที่สุดในโลก Namm Show 2018 ที่ผ่านมา ทุก ๆ บริษัทเครื่องดนตรีชั้นนำของโลกจะมาออกบูธ และเปิดตัวสินค้าใหม่ แต่กลับไม่พบ Gibson มาออกบูธ และเปิดตัวสินค้าใหม่