แม้บิทคอยน์จะเป็นสกุลเงินที่ได้รับความนิยมอย่างมากในญี่ปุ่น แต่ทางการญี่ปุ่นออกมาชี้ว่าสกุลเงินดังกล่าวเป็นสกุลเงินที่ไม่น่าเชื่อถือ สำนักข่าวต่างประเทศรายงาน นายทาโร อาโสะ รัฐมนตรีว่าการกระทรวงการคลังญี่ปุ่น เปิดเผยว่า สกุลเงินบิทคอยน์ยังไม่เป็นที่ยอมรับในญี่ปุ่น และยังไม่ได้รับการยอมรับให้เป็นสกุลเงินที่น่าเชื่อถือ รายงานระบุว่า ทางการญี่ปุ่นจะคอยจับตาดูพัฒนาการของสกุลเงินดังกล่าวอย่างใกล้ชิด พร้อมยืนยันว่า สกุลเงินบิทคอยน์ยังไม่ได้รับการพิสูจน์ว่ามีความน่าเชื่อถือเพียงพอที่จะใช้เป็นสกุลเงินที่สามารถซื้อขายสินค้าหลักๆได้ ซึ่งทางการญี่ปุ่นต้องรอดูไปอีกระยะหนึ่ง ก่อนหน้านี้ นายบรูโน เลอ แมร์ รัฐมนตรีว่าการกระทรวงการคลังของฝรั่งเศส เปิดเผยว่า ฝรั่งเศสจะเสนอให้กลุ่ม ‘G20’ หารือเกี่ยวกับกฎระเบียบของบิทคอยน์ ซึ่งเป็นสกุลเงินดิจิทัลในปีหน้า นายเลอ แมร์ เผยผ่านสื่อว่าจะเสนอประเด็นการหารือเกี่ยวกับสกุลเงินบิทคอยน์กับอาร์เจนตินา ประธานการประชุม G20 ในเดือนเม.ย. 2561 ประเด็นเรื่องความเสี่ยงจากการเก็งกำไรบิทคอยน์ ร่วมกับสมาชิกในกลุ่ม เพื่อควบคุมสกุลเงินชนิดนี้ อย่างไรก็ตาม ‘บิทคอยน์’ สกุลเงินดิจิทัล สร้างสถิติใหม่โดยขึ้นไปแตะที่ 17,750 ดอลลาร์ เมื่อวันที่ 15 ธ.ค.ที่ผ่านมา ทั้งนี้จากกรณีที่สกุลเงินดังกล่าวมีมูลค่าการซื้อขายเพิ่มขึ้นอย่างน่าตกใจกว่า 1,700% นับตั้งแต่ในช่วงต้นปีที่ผ่านมา ทำให้มีการออกคำเตือนเกี่ยวกับความเสี่ยงจากความผันผวน และภาวะฟองสบู่ ในการเก็งกำไรบิทคอยน์