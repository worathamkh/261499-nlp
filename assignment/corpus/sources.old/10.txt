วันนี้ (24 ก.พ. 61) ผู้สื่อข่าวรายงานความคืบหน้าจากคดี นาวาโท ชัยยุทธ  อายุ 72 ปี อดีตนายทหารเรือเกษียณอายุราชการ ถูกยิงด้วยอาวุธปืนขนาด 9 มม. เข้าที่บริเวณหน้าผาก กลางอกและที่หน้าท้อง รวม 3 นัด นอนเสียชีวิตจมกองเลือดอยู่บริเวณหน้าบ้านพัก ม.10 ต.เจดีย์หัก อ.เมือง จ.ราชบุรี
ส่วนในที่เกิดเหตุพบปลอกกระสุนปืนขนาด 9 มม. ตกอยู่ 4 ปลอก และหัวกระสุนปืนขนาด 9 มม. จำนวน 5 หัว ส่วน น.ส.สมจิต อายุ 50 ปี ถูกยิงด้วยอาวุธปืนขนาดเดียวกันเข้าที่บริเวณไหล่ซ้ายทะลุหลัง 2 นัด ขณะนี้นอนพักรักษาตัวอยู่ที่โรงพยาบาลราชบุรี ผู้ก่อเหตุคือ นายดอกรัก อายุ 50 ปี เป็นอดีตสามีของ น.ส.สมจิตร ผู้บาดเจ็บ ที่ได้เลิกรากันไปแล้วเมื่อ 3 ปี ก่อนที่จะมาตามง้อคืนดี แต่ไม่ประสบผล หลังจากก่อเหตุแล้วได้ขับรถกระบะยี่ห้อนิสสัน สีบรอนซ์เทา ทะเบียน 3583 ราชบุรี (ไม่ทราบหมวดอักษร) หลบหนีไปทางถนนสายราชบุรี-สวนผึ้ง โดย พ.ต.อ.อภิชาติ พุทธคุณ ผกก.สภ.เมืองราชบุรี ได้สั่งการให้ทีมชุดสืบสวนเร่งติดตามตัวมาดำเนินคดีตามกฎหมายต่อไป 
กระทั่งเช้าวันนี้เมื่อเวลา 08.00 น. ร.ต.อ.จรินทร์ เที่ยงธรรม ร้อยเวร สภ.บ้านคา อ.บ้านคา จ.ราชบุรี รับแจ้งจากชาวบ้านว่า พบศพชายนอนเสียชีวิตอยู่บริเวณริมเนิน ติดกับแอ่งน้ำริมถนนในหมู่บ้านบึงใต้ หมู่ที่ 7 ต.บ้านคา อ.บ้านคา จ.ราชบุรี จึงรีบรายงานให้ พ.ต.อ.ธนู ฮวบประเสริฐ ผกก. พร้อมด้วย นายแพทย์ ยุทธการ ภูมิฐานนท์ แพทย์ประจำโรงพยาบาลบ้านคา เดินทางไปพร้อมด้วยเจ้าหน้าที่กองวิทยาการพิสูจน์หลักฐาน และเจ้าหน้าที่ชุดสืบสวน มูลนิธิปฐมบรมราชานุสรณ์ เขตบ้านคา ไปยังที่เกิดเหตุ พบศพชายทราบชื่อคือ นายดอกรัก อายุ 50 ปี ถูกยิงด้วยอาวุธปืนขนาด .38 ซูเปอร์ เข้าที่บริเวณขมับซ้ายทะลุขวา 1 นัด ซึ่งนายดอกรักเป็นผู้ต้องหาที่หลบหนีจากการก่อเหตุยิง นาวาโท ชัยยุทธ อายุ 72 ปี อดีตนายทหารเรือเกษียณอายุราชการ เมื่อวันที่ 21 ก.พ. 61 ที่ผ่านมา 
แพทย์จากโรงพยาบาลบ้านคา ได้ตรวจพิสูจน์ศพของนายดอกรักผู้ตายพบว่า ถูกยิงที่ศีรษะด้วยอาวุธปืนขนาด .38 ซูเปอร์ เข้าที่ศีรษะด้านซ้ายทะลุขวา 1 นัด สภาพศพนอนหงาย มีเลือดไหลกองที่พื้นบริเวณศีรษะ ส่วนที่บริเวณท้ายทอยมีรอยฟกช้ำ และลำตัวมีลอยถลอก ส่วนที่บริเวณคางด้านซ้ายมือมีรอยแผลเป็นจุดดำ และที่บริเวณหน้าขาซ้ายมีลอยถลอกหลายจุด ที่ปลายเท้าพบอาวุธปืน .38 ซูเปอร์ ตกอยู่ 1 กระบอก มีกระสุนปืนติดอยู่ที่รังเพลิง 1 นัด และที่แมกกาซีนอีก 1 นัด รวมเป็น 2 นัด จึงเก็บไว้เป็นหลักฐาน ส่วนรถยนต์ของผู้ตาย ทางเจ้าหน้าที่ได้นำส่ง สภ.เมืองราชบุรี ไปก่อนหน้านี้ 
ขณะที่ พ.ต.อ.ธนู ฮวบประเสริฐ ผกก.สภ.บ้านคา สั่งให้ตำรวจและชุดสืบสวนยืนเป็นแถวหน้ากระดาน เดินปูพรมหาปลอกกระสุนปืนที่คาดว่าจะตกอยู่ในที่เกิดเหตุ เบื้องต้น ยังไม่พบ จากการสอบสวนของเจ้าหน้าที่กับทางญาติผู้ตายทราบว่า ผู้ตายเป็นคนถนัดซ้าย และที่ศพก็ถูกยิงเข้าที่ขมับซ้ายเช่นกัน จึงเชื่อได้ว่าผู้ตายยิงตัวเองตาย ส่วนที่พบร่องรอยฟกช้ำและลอยแผลถลอกที่ลำตัว ต้องตรวจชันสูตรเพื่อหาสาเหตุของการเสียชีวิตต่อไป
จากการสอบถามชาวบ้านในละแวกที่ผู้ตายอาศัยอยู่ ทราบว่า นายดอกรัก ผู้ตาย มีอาชีพเป็นคนทำไร่สับปะรดและตัดส่งขายในตลาดศรีเมือง โดยบ้านอยู่ที่บริเวณหน้าวัดหัวโป่ง อ.บ้านคา และทำไร่สับปะรดจำนวนหลายไร่ อยู่ห่างจากบ้านมา 3 กิโลเมตร เป็นคนอัธยาศัยดีและไม่เคยมีเรื่องบาดหมางกับใคร ส่วนสาเหตุที่แยกกับ น.ส.สมจิต อดีตภรรยา ได้ 3 ปี เนื่องจากทราบว่านายดอกรักมีภรรยาใหม่อีกคน ซึ่งก็ทำไร่สับประรดด้วยกัน ทำให้มีเรื่องบาดหมางกันมา ซึ่งผู้ตายก็มาหา น.ส.สมจิต อดีตภรรยา บ่อยครั้ง เนื่องจากเป็นแม่ค้าขายสับปะรดภายในตลาดค้าส่งผักผลไม้ที่ตัวเมืองราชบุรี จนมาทราบว่า อดีตภรรยาได้คบหากับ นาวาโท ชัยยุทธ อดีตนายทหารเรือเกษียณอายุราชการ อีกคน จนทำให้มีเรื่องทะเลาะกันมาตลอด จนล่าสุดนายดอกรักได้ใช้อาวุธปืน ขนาด 9 มม. ยิงอดีตนายทหารเรือเสียชีวิตที่ผ่านมา ขณะที่ลูกชายของนายดอกรักได้นำธูปมาจุด เพื่อเรียกดวงวิญญาณของพ่อกลับบ้าน ส่วนญาติๆ ของนายดอกรักมีการพูดคุยกันว่า ที่ตัวของนายดอกรักมีร่องรอยฟกช้ำและรอยถลอก ส่วนสร้อยพร้อมพระ 3 องค์ ที่นายดอกรักแขวนประจำหายไป ทำให้เกิดความสงสัย ทั้งนี้ ตำรวจจึงได้ส่งร่างของนายดอกรักไปผ่าพิสูจน์ที่โรงพยาบาลนิติเวช เพื่อหาสาเหตุของการเสียชีวิตต่อไป