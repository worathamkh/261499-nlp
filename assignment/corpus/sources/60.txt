          เมื่อถึงเทศกาลวันแห่งความรัก คู่รักหลายคู่นึกถึงบรรยากาศ ณ ริมทะเลสาบ สิงห์ปาร์ค เชียงราย เพราะช่วงสองปีที่ผ่านมา สถานที่แห่งนี้ได้ช่วยเติมเต็มความรักอันแสนหวานให้กับคู่รักหลาย ๆ คู่ มาแล้วมากมาย โดยเฉพาะกิจกรรมไฮไลท์ การจดทะเบียนสมรส และการขึ้นบนบอลลูนบอกรักบนฟ้า ที่มีแห่งเดียวในประเทศไทย
          ดังนั้นเทศกาลวันวาเลนไทน์ปีนี้ สิงห์ปาร์ค เชียงราย พร้อมส่งความรักกับมหกรรม สิงห์ปาร์ค เชียงราย อินเตอร์เนชั่นแนล บอลลูน เฟียสต้า เทศกาลบอลลูนนานาชาติที่ยิ่งใหญ่ที่สุดในภูมิภาคอาเซียน ระหว่างวันที่ 14-18 กุมภาพันธ์ 2561 ณ สิงห์ปาร์ค เชียงราย ซึ่งปีนี้จัดเป็นปีที่สามติดต่อกัน
          สำหรับเทศกาลบอลลูนนานาชาติสองครั้งที่ผ่านมานั้น สามารถสร้างความประทับใจไว้อย่างมากมายให้กับบรรดานักท่องเที่ยวทั้งชาวไทยชาวต่างชาติ ซึ่งถือเป็นอีกหนึ่งเทศกาลท่องเที่ยวที่สำคัญของจังหวัดเชียงราย โดยเฉพาะช่วงวันวาเลนไทน์ ฤดูแห่งความรัก ที่คู่รักทั้งข้าวใหม่ปลามันใหม่ หรือรักเราจะเก่าแต่มั่นคง ต่างให้ความสนใจอย่างมาก โดยเฉพาะกิจกรรม "บอลลูนเลิฟ บอกรักบนฟ้า" ที่ให้คู่รักได้จดทะเบียนสมรสพร้อมขึ้นบอกรักบนฟ้าชมวิวเมืองเชียงรายแบบ 360 องศา แบบเอ็กซ์คลูซีฟที่จัดขึ้นเพียงแห่งเดียวในเมืองไทย 
          และเพื่อเป็นการต้อนรับนักท่องเที่ยว บวกกับบรรดาคู่รัก เพื่อนรัก ครอบครัวที่รัก ทั้งที่มาเดี่ยว มาเป็นคู่ มาเป็นกลุ่ม หรือจะมาเป็นหมู่คณะ ซึ่งเชื่อว่าปีนี้ผู้คนทุกหมู่เหล่าจะเดินทางมาร่วมกิจกรรม เทศกาลบอลลูนนานาชาติครั้งนี้เป็นจำนวนมาก ดังนั้นสิงห์ปาร์ค เชียงราย จึงได้เนรมิตพื้นที่กว่า 8,700 ไร่ เพื่อรองรับบอลลูน ที่ตอบรับมาร่วมโชว์ทั้งสิ้นจาก 16 ประเทศทั่วโลก อันประกอบด้วย 1. สหรัฐอเมริกา 2. อิตาลี 3. ออสเตรเลีย 4. อังกฤษ 5. ยูเครน 6. ญี่ปุ่น 7. เยอรมนี 8. สวิตเซอร์แลนด์ 9. แคนาดา 10. เวียดนาม 11. ฝรั่งเศส 12. ลัทเวีย 13. เกาหลีใต้ 14. แอฟริกาใต้ 15. ฟิลิปปินส์ และ ไทย ซึ่งเป็นการรวมตัวของลูกบอลลูนสวยงานในรูปแบบต่าง ๆ ทั้งแบบ Normal Shape และ Special Shape มากกว่า 35 ลูก 
          บอลลูนทั้งหมดนี้จะมาร่วมทั้งแบบแข่งขันบอลลูน และร่วมโชว์บอลลูนประกอบแสง สี เสียง ซึ่งนักท่องเที่ยวทุกท่านจะสัมผัสความอลังการของลูกบอลลูนแฟนซีหลากหลายสีสันที่สวยงามจากหลายประเทศทั่วโลก ทุกลูกจะทะยานลอยขึ้นบนท้องฟ้าท้าแรงลม สร้างความวิจิตรตะการตาเหนือสิงห์ปาร์ค ให้สมกับเป็นงานเทศกาลบอลลูนระดับนานาชาติที่ยิ่งใหญ่ที่สุดในอาเซียนครั้งนี้ 
          ส่วนกิจกรรมเริ่มตั้งแต่เวลา 16.00-17.00 น. ทุกท่านจะได้ตื่นเต้นและสนุกสนานไปกับการแข่งขันบอลลูนนานาชาติที่ยิ่งใหญ่ที่สุดในอาเซียน จำนวนกว่า 35 ลูก จากผู้แข่งขัน 16 ประเทศทั่วโลก เพื่อชิงถ้วยรางวัลและเงินรางวัลกว่า 500,000 บาท บริเวณริมทะเลสาปสิงห์ปาร์ค เชียงราย หลังจากนั้น เวลา 20.00-21.00 น. ตื่นตาตื่นใจไปกับการแสดงโชว์ แสง สี เสียงของบอลลูนใน Balloon Magic Night Glow กว่า 35 ลูก
          ส่วนกิจกรรมหลักที่พลาดไม่ได้ เนื่องในช่วงเทศกาลแห่งความรัก วันที่ 14 กุมภาพันธ์ "วันวาเลนไทน์" คือ 20 คู่รัก ร่วม 2 กิจกรรมวันแห่งความรัก "จดทะเบียน-บอกเลิฟ-ลอยฟ้า" โดยในปีนี้พิเศษกับคู่รักนักเทควันโด "เป็นเอก การะเกตุ" ควงคู่ "บุตรี เผือดผ่อง" ที่จะร่วมจดทะเบียนครั้งนี้ด้วย รวมไปถึงคู่รักอมตะอย่าง "เศรษฐา ศิระฉายา" และ "อรัญญา นามวงศ์" ก็ควงคู่กันบอกรักกันอย่างหวานชื่นที่สิงห์ปาร์ค เชียงราย ด้วยเช่นกัน
          ทั้งนี้สำหรับกิจกรรม "Balloon Love" ถือเป็นกิจกรรมดี ๆ แสนโรแมนติก ที่ 20 คู่รัก จะได้ร่วมบันทึกช่วงเวลาพิเศษ ด้วยการขึ้นไปบอกรักบนท้องฟ้ากับคนรักแบบเอ็กซ์คลูซีฟ พร้อมชมความสวยงามของเมืองเชียงรายแบบ 360 องศา เท่านั้นยังไม่พอนักท่องเที่ยวทุกท่านยังได้ชื่นชมกับมุมมองแบบพาโนรามา ท่ามกลางบรรยากาศที่ร่มรื่นเย็นสบายไปกับมวลหมู่ดอกไม้นานาพรรณที่สวยงาม พร้อมกับสนุกสนานเพลิดเพลินกับเทคนิคแสง สี เสียง พร้อมกับงานแสดงโชว์บอลลูน ณ ริมทะเลสาบ สิงห์ปาร์ค เชียงราย