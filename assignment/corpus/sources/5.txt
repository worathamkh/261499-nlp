เมื่อเวลา 11.00 น. วันที่ 24 มี.ค. ที่สน.พหลโยธิน พล.ต.ต.สมพงษ์ ชิงดวง รองผบช.น. พล.ต.ต.เอกชัย บุญวิสุทธ์ ผบก.น.2 พ.ต.อ.อิทธิเชษฐ์ วงศ์หอมหวลผกก.สน.พหลโยธิน พร้อมตำรวจฝ่ายสืบสวนสน.พหลโยธิน ร่วมกันแถลงผลการจับกุมตัวนายอดิเรก หรือเอ เลิศลภ อายุ 41 ปี โชเฟอร์รถแท็กซี่ โตโยต้า สีส้ม หมายเลขทะเบียน ทห 6270 กรุงเทพมหานคร ที่พยายามก่อเหตุข่มขืน “น้องแอล”น.ส.อินทุอร ดีบุกคำ อายุ 21 ปี นักร้องสาวประจำวงคิง ก่อนบ่ายก๊อปปี้วาไรตี้โชว์ ภายในโรงแรมการ์เด้นอินน์ ซอยลาดพร้าว 25 แขวงจันทรเกษม เขตจตุจักร กรุงเทพฯ เมื่อกลางดึกวันที่ 23 มี.ค.ที่ผ่านมา และคนร้ายยังได้ขโมยเงินจำนวนกว่า 2,000 บาทไปก่อนจ่ายค่าเช่าห้องพักดังกล่าวด้วย

พ.ต.อ.อิทธิเชษฐ์ กล่าวว่าสำหรับการติดตามจับกุมตัวผู้ต้องหานั้น ภายหลังจากเกิดเหตุทางตำรวจฝ่ายสืบสวน สน.พหลโยธิน ได้ลงพื้นที่ตรวจสอบหาเบาะแส พบว่ารถคันดังกล่าวเป็นของ บริษัท บวรแท็กซี่ จำกัดจึงไปตรวจสอบ ซึ่งทางบริษัทให้ความร่วมมือเป็นอย่างดีอีกทั้งทางบริษัทมีมาตรการความปลอดภัย มีกล้องวงจรปิดภายในตัวรถ ซึ่งสามารถจับภาพขณะคนร้ายกำลังนำตัวผู้เสียหายเข้าโรงแรม จึงรวบรวมไว้เป็นหลักฐาน ต่อมาทางตำรวจได้ทำการซ้อนแผนเรียกรถ เนื่องจากรถดังกล่าวมีระบบตรวจสอบพิกัดจีพีเอสในตัวรถ มายัง สน.พหลโยธิน ก่อนทำการจับกุมตัวผู้ต้องหาได้ จากการสอบสวนผู้ต้องหาให้การภาคเสธว่าไม่ได้พยายามข่มขื่นผู้เสียหายแต่อย่างใด