มธุสร ถูก เกรียงไกร สามีอารมณ์รุนแรงและเจ้าชู้ ขู่กรรโชกเพื่อเอาเงินของ มธุกร หรือ ผึ้ง ลูกสาวเพียงคนเดียวไปเล่นการพนันและบำเรอเมียใหม่ หลังมธุสรจับได้ว่าสามีติดการพนันและติดหญิงคนใหม่ เธอจึงเดินหน้าฟ้องหย่าเพื่อป้องกันไม่ให้สามีเข้ามามีส่วนแบ่งในทรัพย์สินของเธอและตัวลูกสาว แต่เพราะเกรียงไกรเป็นคนมีหน้ามีตา และเกรียงไกรไม่ยอมเสียหน้าจากเรื่องเล็ก ๆ แบบนี้ เขาจึงขอให้มธุสรยกทรัพย์สินทั้งหมดให้เป็นของตนเพื่อแลกกับชีวิตของผึ้ง มธุรสรไม่มีทางเลือกจึงตัดสินใจยอมถอนฟ้องและหย่าแต่เพียงโดยดี หลังจากที่หย่ามธุสรและลูกก็เริ่มมีชีวิตลำบาก เยาวลักษณ์ เพื่อนเพียงคนเดียวของเธอจึงรับมธุสรและผึ้งไปอยู่ด้วย แต่เพราะมธุสรไม่ต้องการพึ่งพาใครไปมากกว่านี้ เธอจึงเดินหน้าหาเช่าคอนโดใกล้ ๆ โรงเรียนของผึ้งอยู่ และได้คอนโดใหม่ที่อยู่ในชุมชนร่วมอาสา หลังได้คอนโด มธุสรจึงหางานทำใหม่เป็นรองผู้จัดการฝ่ายบัญชี โดยมี กุลชาติ เจ้าของโรงแรมคอยยื่นมือเข้ามาช่วย เนื่องจากลูกสาวเขาเป็นเพื่อนผึ้ง และเขาก็สนใจในตัวเธอที่เป็นแม่เลี้ยงเดี่ยว (Single Mom) ในฐานะพ่อเลี้ยงเดี่ยว (Single Dad) ด้วยเช่นกัน
วันหนึ่งมธุสรและผึ้งได้ไปพัวพันกับแก๊งนักเลงในย่านสลัมของ แป๊ว เพราะแป๊วคิดว่ามธุสรเป็นสายให้ตำรวจตั้งแต่ย้ายเข้ามา มธุสรพยายามเลี่ยงการปะทะกับแป๊วเพราะไม่อยากให้ผึ้งเข้ามายุ่ง แต่วันหนึ่งสายตำรวจวานให้เธอส่งข้อความลับให้ สารวัตรภาธร ว่าจะมีการส่งยาเสพติดกันและวันนั้นผึ้งติดร่างแหเข้าไปด้วย เพราะแป๊วยัดยาเสพติดล็อตใหญ่มูลค่ากว่า 16 ล้านบาทให้ผึ้ง แต่แป๊วกลับไม่คิดว่ามธุสรและผึ้งจะนำยาล็อตนั้นไปส่งให้ตำรวจ เหตุการณ์ครั้งนี้ทำให้นายใหญ่ตัดหางปล่อยวัด และตำรวจยังออกตามล่าแป๊วและพวกลูกน้องในกลุ่มอีก 6 คนนั่นคือ ย้ง ชัย แมน เต๋า จั๊ว และ บิ๊ก จนไม่สามารถมีชีวิตอยู่ได้อย่างปกติสุข
แป๊วและพวกโกรธแค้นมธุสรและผึ้งอย่างหนัก จึงวางแผนดักฉุดแม่ลูกไปข่มขืนและนำน้ำมันท่อรถกรอกปากกันจนถึงเช้า หลังจากเหตุการณ์นั้น แพทย์ต้องผ่าตัดเอาอวัยวะภายในของผึ้งออกเพื่อยื้อชีวิต และซ้ำร้ายผึ้งยังกลายเป็นคนเสียสติ จนต้องทำการรักษาด้วยวิธีการทำ ECT แม้การรักษาผ่านไปด้วยดีแต่แล้วผึ้งก็กลายเป็นคนไร้ความทรงจำ ไร้ความรู้สึก จึงทำให้มธุสรโกรธแค้นอย่างมาก เธอเดินหน้าขอความช่วยเหลือด้วยกระบวนการทางยุติธรรม สารวัตรภาธรสามารถจับกุมตัวแป๊วและพวกได้ทั้งหมด แต่เพราะกระบวนการทางยุติธรรมกลับไม่ให้ความยุติธรรมกับเธอ ด้วยทนายฝ่ายจำเลยได้ให้เกรียงไกรมาให้ความเท็จใส่ร้ายมธุสร และมธุสรจำเหตุการณ์คืนนั้นได้เพียงลำลาง ศาลจึงตัดสินให้ แป๊ว ย้ง และชัย ติดคุกแค่สามคน ส่วนที่เหลือศาลยกฟ้อง แต่ถึงแป๊วจะติดคุกก็ติดได้ไม่นาน เพราะ นพดล เป็นนักการเมืองที่มีอิทธิพล เขาใช้อิทธิพลช่วยให้แป๊วทำธุรกิจได้อย่างเปิดเผยในคุก ก่อนใช้อิทธิพลพาแป๊วออกมาจากคุก ทางผึ้งก็เรียกผู้หญิงทุกคนว่าแม่ มธุสรสิ้นหวังกับเหตุการณ์ที่เกิดขึ้นทั้งหมด วินาทีที่มธุสรคิดจะฆ่าตัวตาย มธุสรได้ปลุกให้จิตใต้สำนักอีกด้านตื่นขึ้นโดยไม่รู้ตัว และจิตใต้สำนึกนั้นได้พาให้มธุสรไปรู้จักกับ ยูกิ ครูผู้หญิงสอนแต่งหน้าชาวญี่ปุ่นที่ทำให้เธอรู้จักกับการฆ่ากับการเปลี่ยนบุคคลิกใหม่เป็นอีกคน และยูกิยังทำให้เธอรู้จักคำว่า "ความพยาบาทเป็นของหวาน" และนั่นเป็นจุดเริ่มต้นให้มธุสรตัดสินใจออกตาม ล่า เหล่าทรชนเดนมนุษย์ที่ทำให้เธอกับลูกต้องเป็นแบบนี้