เมื่อเวลา 01.30 น. วันที่ 11 พฤศจิกายน มีรายงานข่าวว่า นายธนัท ฉิมท้วม หรือ โจ บอยสเก๊าท์ นักร้องชื่อดังในยุค 90 เสียชีวิตอย่างกะทันหันหลังจากถูกนำตัวเข้ารับการรักษาอย่างฉุกเฉินที่โรงพยาบาลลาดพร้าว เบื้องต้นกรณีดังกล่าวได้รับรายงานว่าในช่วงเวลา 00.30 ของวันเดียวกัน เจ้าหน้าที่มูลนิธิปอเต็กตึ้ง ได้รับแจ้งขอความช่วยเหลือหลังมีผู้ล้มหมดสติภายในร้านคัลเลอร์บาร์ ซอยลาดพร้าว 94 แขวงพลับพลา เขตวังทองหลาง กทม. จึงรุดไปตรวจสอบ
ที่เกิดเหตุเป็นสถานบันเทิง มีผู้คนต่างอยู่ในอาการตกใจ ที่เวทีพบชาย1คน ทราบชื่อคือนายธนัท ฉิมท้วม หรือ โจ บอย สเก๊าท์ นอนหมดสติอยู่ ข้างๆมีนายทรงพล คล้ายพงศ์พันธ์ หรือดิ๊บ และนายวินรวีร์ ใหญ่เสมอ หรือต๊ะ บอย สเก๊าท์ พร้อมเพื่อนศิลปิน คอยช่วยเหลือ เจ้าหน้าที่จึงทำการปั๊มหัวใจแต่ไม่เป็นผลจึงนำตัวส่ง รพ.ลาดพร้าว แพทย์ให้การช่วยเหลือกระตุ้นหัวใจด้วยไฟฟ้านานกว่า 30 นาที แต่ก็ไม่เป็นผล ก่อนจะลงความเห็นว่านายธนัท หรือโจ บอย สเก๊าท์ ได้เสียชีวิตแล้ว ก่อนจะส่งตัวมาพิมพ์ลายนิ้วมือที่ สน.โชคชัย
ด้านนายทรงพล คล้ายพงษ์พันธ์ หรือดิ๊บ และนายวินรวีร์ ใหญ่เสมอ หรือต๊ะ บอย สเก๊าท์ กล่าวว่า วันนี้ทางวงมีเล่นคอนเสิร์ตที่ร้าน คัลเลอร์บาร์ ย่านทาวน์อินทาวน์ เดินทางมาตั้งแต่เวลา 23.00น. และเริ่มเล่นตอน 23.30น. พอร้องไปได้ประมาณ 13-14เพลง เห็นพี่โจ ไปนั่งพัก ซึ่งปกติถ้าอยู่บนเวทีเราจะไม่ทำแบบนั่น แต่ก็ยังไม่ได้เอะใจอะไร จนมาถึงก่อนที่จะร้องเพลงสุดท้าย เรากำลังพูดคุยเลยมุขกันอยู่ แต่จู่ๆพี่โจ ก็ล้มลงไปตอนนั้นเราคิดว่าพี่โจเล่นมุข ยังแซวกันเองอยู่เลย จนเราเริ่มผิดสังเกตุจึงไปจับตัวที่โจ พบว่าตาเหลือก กัดกราม น้ำลายฟูมปาก และหายใจเบาและตัวเย็นลงเราตกใจมากจึงรีบใช้มืองัดปากพี่โจเพื่อให้หยุดกัดกราม ตอนนั้นมันไม่มีใครที่รู้เรื่องแบบนี้ และที่จะสามารถช่วยเราได้ ซึ่งทุกคนที่พอจะช่วยได้ก็พยายามช่วยกันเต็มที่ โทรแจ้งมูลนิธิ โทรแจ้งตำรวจ จนเจ้าหน้าที่พามาโรงพยาบาล แพทย์ก็ช่วยปั๊มหัวใจนานกว่า 30นาที แต่ก็ไม่เป็นผล