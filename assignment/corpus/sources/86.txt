“แพะ” เสียงเรียกหาความยุติธรรมจากผู้บริสุทธิ์ที่ต้องตกเป็นเหยื่อของกระบวนการยุติธรรม โดยไร้ข้อต่อสู้และหมดโอกาสโต้แย้งใดๆ ทำได้เพียงยอมจำนนเป็นเบี้ยล่าง รับผิดต่อข้อกล่าวหาที่ตนเองไม่ได้กระทำ ซึ่งไม่มีใครรับรู้ความจริงได้นอกจากตัวของเราเอง และหนึ่งในแพะรับบาปที่กลายเป็นคดีสั่นคลอนกระบวนการยุติธรรม ไล่เรียงไปตั้งแต่ชั้นพนักงานสอบสวนจนถึงขบวนการตัดสินของศาลจนมีการรื้อฟื้นคดีกันขึ้นมาใหม่นั่นก็คือ “คดีครูจอมทรัพย์” หรือ นางจอมทรัพย์ แสนเมืองโคตร ที่ถูกตัดสินจำคุกในคดีขับรถโดยประมาททำให้ผู้อื่นเสียชีวิตเป็นเวลา 3 ปี 2 เดือน ตั้งแต่ปี 2556 และได้รับอภัยโทษออกจากคุกมาเมื่อปี 2558 ซึ่งรวมแล้วติดคุกเป็นเวลา 1 ปี 6 เดือน โดยคดีนี้เหตุเกิดเมื่อปี 2548 ที่ อ.เรณูนคร จ.นครพนม โดยครูจอมทรัพย์เป็นคนสกลนคร ขับรถสีน้ำตาลบรอนซ์ ทะเบียน บค 56 สกลนคร ซึ่งหลังพ้นโทษออกมา ครูจอมทรัพย์ได้ออกมาเรียกร้องหาความยุติธรรมขอรื้อฟื้นคดีขึ้นมาใหม่ โดยอ้างว่าตนเองตกเป็นแพะในคดีนี้และที่สำคัญต้องจบชีวิตทางราชการ ทำให้ขาดรายได้เลี้ยงครอบครัว ลูกชายหมดโอกาสเรียนหนังสือหมดอนาคต รวมทั้งชีวิตของตนเองก็ไม่อาจจะไปต่อได้ การต่อสู้คดีครั้งนี้ทางครูจอมทรัพย์ได้ยื่นหลักฐานใหม่ที่เป็นพยานปากสำคัญคือ นาย สับ วาปี ซึ่งเป็นคนขับรถชน ตัวจริง และเจ้าตัวก็รับสารภาพ ทำให้คดีแพะของครูจอมทรัพย์มีความน่าเชื่อถือมากยิ่งขึ้น กลายเป็นกระแสในโลกโซเชียลที่ชาวเน็ตต่างวิพากษ์วิจารณ์ถึงการทำงานของกระบวนการยุติธรรมว่าบกพร่องต่อหน้าที่หรือไม่ โดยเฉพาะในชั้นกระบวนการสอบสวนของเจ้าหน้าที่ตำรวจที่ทำคดีผิดพลาด จับผู้บริสุทธิ์ติดคุกกลายเป็น "แพะ" ในคดีนี้ แต่แล้วเรื่องราวที่ดูเหมือนกับว่าจะไปถูกที่ถูกทางแล้ว สุดท้ายกลับกลายเป็นคดีโอละพ่อกลับตาลปัตรจากหน้ามือเป็นหลังมือ เมื่อพยานปากสำคัญคือนายสับ วาปี ได้สารภาพต่อนายเอ็มเจ้าหน้าที่ดีเอสไอว่าถูกจ้างมาให้เป็นแพะรับผิดแทนครูจอมทรัพย์ ซึ่งนายเอ็มจึงพูดว่าไม่เป็นไรหรอก เดี๋ยวจะช่วยให้ไม่ต้องติดคุกติดตะราง จากนั้นทางเจ้าหน้าที่กระทรวงยุติธรรม จึงนำตัวนายสับ วาปี เข้าเครื่องจับเท็จเพื่อตรวจสอบว่าเป็นผู้ที่ขับรถชนคนตายหรือไม่ ซึ่งเครื่องประมวลผลออกมาว่า นายสับ วาปี พูดเท็จ เขาจึงให้การรับสารภาพต่อเจ้าหน้าที่ผู้ควบคุมเครื่องจับเท็จว่าถูกจ้างมาให้รับผิดแทนนางจอมทรัพย์ ด้วยเงิน 400,000 บาท และแจ้งว่าจะพูดความจริงในการเบิกความในชั้นศาล โดยยอมรับว่าตนเองรู้ว่าอาจผิดกฎหมาย แต่อยากได้เงิน เพราะครูอ๋องยืนยันว่าไม่ติดคุก จึงหลงเชื่อ แต่ตนไม่ได้รับความเป็นธรรม ทั้งที่ยอมรับจ้างแล้ว แต่ยังไม่ได้เงิน ได้เงินเพียง 2,000 บาท เพราะมีปัญหาเกิดขึ้นก่อน นอกจากนี้ยังมีบทสนทนาที่นายสับ คุยกับครูจอมทรัพย์และนายสุริยา หรือ ครูอ๋อง ที่เป็นผู้จ้างวานในการรับผิดแทนครั้งนี้ ในขณะที่ทั้ง 3 คน ได้พักอยู่ที่ห้องพักภายในรีสอร์ตในกรุงเทพฯ ที่กระทรวงยุติธรรมจัดหาให้ โดยนายสับพักอยู่ห้องเดียวกับนายสุริยา และครูจอมทรัพย์พักอยู่ห้องติดกัน ครูจอมทรัพย์ได้เปิดประตูเข้ามาต่อว่านายสับ ว่า “ทำไมจึงได้พูดความจริงเรื่องถูกจ้างเป็นแพะมารับผิดแทนครูจอมทรัพย์กับเจ้าหน้าที่ดีเอสไอ” นายสับได้ปฏิเสธกับครูจอมทรัพย์ว่า “ไม่ได้พูด” ครูจอมทรัพย์จึงได้ให้ตรวจดูข้อความในไลน์ซึ่งมีผู้ส่งเข้ามาบอกว่า “นายสับ ได้รับสารภาพกับเจ้าหน้าที่ดีเอสไอแล้วว่าถูกจ้างมา” นายสับ จึงได้รับกับครูจอมทรัพย์ว่า “ได้ให้การรับสารภาพกับเจ้าหน้าที่ดีเอสไอว่าถูกจ้างมาจริง เนื่องจากไม่ผ่านเครื่องจับเท็จ จึงต้องพูดความจริง” ครูจอมทรัพย์จึงได้พูดกับนายสับ และนายสุริยา ว่า “ถ้าอย่างนั้นก็ตัวใครตัวมัน อย่าพาดพิงถึงคนอื่น” นายสุริยา จึงได้บอกว่า “ไม่เป็นไรหรอกจะรับผิดชอบคนเดียวเอง” ทั้งนี้จากหลักฐานและการสืบพยานทั้งหมด ศาลฎีกาได้อ่านคำพิพากษาในวันที่ 17 พ.ย. 60 โดยให้ยกคำร้องของนางจอมทรัพย์ เนื่องจากศาลวิเคราะห์แล้วเห็นว่าพยานหลักฐานของนางจอมทรัพย์ที่นำสืบไม่น่าเชื่อถือ และไม่ใช่พยานหลักฐานใหม่ รวมทั้งยังมีพิรุธ จึงมีความเห็นให้ยกคำร้อง ซึ่งเท่ากับว่ายังคงคำพิพากษาเดิมที่ให้จำเลยมีความผิด มีผลทำให้ไม่ต้องดำเนินกระบวนการรื้อฟื้นคดีอาญาเพื่อพิจารณาใหม่อีกต่อไป จากนั้นเมื่อวันที่ 24 พฤศจิกายน 2560 ศาลจังหวัดนครพนมได้อนุมัติหมายจับ 1.นางจอมทรัพย์ และ 2.นายสุริยา หรือ ครูอ๋อง ในความผิดฐาน “ร่วมกันนำสืบ หรือแสดงหลักฐานอันเป็นเท็จในข้อสำคัญแห่งคดี ในการพิจารณาคดีอาญา และซ่องโจร” ซึ่งหากทั้งหมดผิดจริงตามข้อกล่าวหานี้อาจจะต้องรับโทษตามประมวลกฎหมายอาญา มาตรา 180 วรรคสอง ต้องระวางโทษจำคุกไม่เกินสามปี หรือปรับไม่เกิน 60,000 บาท หรือทั้งจำทั้งปรับ ถ้าความผิดดังกล่าวในวรรคแรก ได้กระทำในการพิจารณาคดีอาญา ผู้กระทำต้องระวางโทษไม่เกิน 7 ปี และปรับไม่เกิน 14,000 บาท ส่วนอีกข้อหาสำคัญคือ ฐานซ่องโจร ตามประมวลกฎหมายอาญา มาตรา 210  ต้องระวางโทษจำคุกไม่เกินห้าปี หรือปรับไม่เกิน 10,000 บาท หรือทั้งจำทั้งปรับ