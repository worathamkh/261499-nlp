สำนักข่าวของญี่ปุ่นรายงานว่า (20 ก.พ.) เจ้าหน้าที่ศุลกากรประจำสนามบินนานาชาติชูบุ เซ็นแทรร์ จังหวัดไอชิ ประเทศญี่ปุ่น ตรวจพบนักท่องเที่ยวจากเกาหลีใต้ซุกซ่อนทองคำในทวารหนัก เจ้าหน้าที่ศุลกากรเปิดเผยว่า เมื่อเดือนม.ค. ที่ผ่านมา เจ้าหน้าที่คนหนึ่งตรวจสอบพบนักท่องเที่ยวชาวเกาหลีใต้ที่เดินทางมาถึงสนามบินนานาชาติชูบุ เซ็นแทรร์ มีวัสดุโลหะบางอย่างอยู่ในท้อง โดยต่อมาพบว่าพยายามลักลอบนำเข้าทองคำแท่ง รวมทั้งทองแปรรูป ด้วยการซุกซ่อนจับยัดเข้ารูทวารหนัก ซึ่งทางศุลกากรฯ ได้ใช้มาตรการจับปรับและวิธีอื่นๆ เพื่อจัดการกับนักท่องเที่ยวดังกล่าว ทั้งนี้ เมื่อวันที่ 19 ก็มีนักท่องเที่ยวชาวศรีลังกาถูกยื่นฟ้องร้องต่อศาลหลังซุกซ่อนทองคำแท่งในห้องน้ำบนเครื่องบิน อย่างไรก็ตาม เนื่องจากในปี 2014 มีการขึ้นภาษีการนำเข้าทองคำเพิ่มขึ้น จึงทำให้มีการลักลอบนำเข้าทองคำเพิ่มมากขึ้นอย่างรวดเร็ว ซึ่งทางเจ้าหน้าที่ตำรวจและกรมศุลกากรประจำสนามบินฯ ก็ได้มีการตรวจสอบอย่างเข้มงวดมากขึ้นด้วยเช่นกัน