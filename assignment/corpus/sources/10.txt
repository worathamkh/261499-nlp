TechCrunch ออกมาระบุว่ามีแหล่งข่าวหลายแห่งได้รายงานถึงการเจรจาของ Google ที่ต้องการจะซื้อกิจการของ Lytro บริษัทผู้พัฒนาเทคโนโลยี Light-Field นวัตกรรมใหม่ในการถ่ายภาพ
บริษัท Lytro ก่อตั้งขึ้นในปี 2006 ได้พัฒนากล้องถ่ายรูปดิจิตอลแบบใหม่ ที่มีเซ็นเซอร์ชนิดที่สามารถเก็บข้อมูลค่าของแสงที่เข้ามาตกกระทบเซ็นเซอร์ได้ทั้งหมด (โดยเซ็นเซอร์นี้สามารถใส่แทนที่กล้องดิจิตอลทั่วไปได้) ผลที่ได้ก็คือ ผู้ใช้จะสามารถถ่ายภาพไปเรื่อยๆ ได้เลยแบบไม่ต้องโฟกัส โดยภาพที่ถ่ายได้มาในตอนแรกนั้นก็จะไม่มีการโฟกัสใดๆ ทั้งสิ้น แต่ทุกจุดของภาพจะชัดหมดเลย แล้วเราค่อยไปเลือกตำแหน่งโฟกัสที่ต้องการภายหลังได้ในคอมพิวเตอร์ เรียกว่าถ่ายยังไงก็ไม่ต้องกลัวภาพเบลออีกแล้ว
น่าเสียดายที่กล้อง Lytro นั้นขายไม่ค่อยจะออก บริษัทฯ จึงหยุดการผลิตและจำหน่ายไปเมื่อเดือนธันวาคมปีที่แล้ว และหันมาพัฒนาเทคโนโลยี Light-Field ในวีดีโอแทน โดยมุ่งเน้นไปที่การใช้งานในโรงภาพยนตร์และ VR เป็นหลัก
แม้จะไม่มีรายละเอียดเกี่ยวกับแผนการของ Google ที่มีต่อ Lytro แต่ก็พอจะเดาได้ว่าคงเกี่ยวข้องกับการพัฒนา VR ของ Google เอง จากที่เมื่อไม่นานมานี้ก็ได้มีการปล่อยแอพฯ Welcome to Light Fields ออกมาให้ใช้งานกันผ่านทาง Steam โดยแอพฯ ดังกล่าวได้แสดงให้เห็นเทคนิคการบันทึกภาพด้วยกล้องหลายตัว เพื่อประกอบกันให้เป็นภาพสำหรับใช้งานกับอุปกรณ์ VR
การซื้อขายที่ว่านี้เป็นการ "ขายสินทรัพย์" ซึ่งหมายความรวมถึงสิทธิบัตรกว่า 59 ฉบับของ Lytro ที่เกี่ยวข้องกับเทคโนโลยี Light-Field หาก Google กดราคาซื้อได้ที่มูลค่า 40 ล้านเหรียญสหรัฐ ก็ถือว่าหน้าเลือดอยู่พอสมควร (มีบางรายงานอ้างว่าแค่ 25 ล้านเหรียญสหรัฐ เท่านั้น) เพราะในช่วงหลายปีที่ผ่านมานี้บริษัท Lytro ได้เปิดระดมทุนไปแล้วมากกว่า 200 ล้านเหรียญฯ ด้วยกัน และในปี 2017 บริษัทถูกประเมินมูลค่าไว้ถึง 360 ล้านเหรียญสหรัฐ เลยล่ะ