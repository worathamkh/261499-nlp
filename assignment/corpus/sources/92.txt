วิหคหลงลม เป็นละครโทรทัศน์ไทยที่ออกอากาศครั้งแรกในปี พ.ศ. 2561 บทประพันธ์ของ สุริยาทิศ บทโทรทัศน์โดย เริงฤทัย กำกับการแสดงโดย แดง บูรพา นำแสดงโดย แซมมี่ เคาวเวลล์ , เคลลี่ ธนะพัฒน์ , กิตตน์ก้อง ขำกฤษ , อานัส ฬาพานิช สร้างโดย บริษัท ดาราวิดีโอ จำกัด ออกอากาศทุกวันศุกร์ เวลา 20:05 – 20:15 น. และออกอากาศต่อเนื่องในเวลา 20:45 – 22:40 น. และวันเสาร์ – วันอาทิตย์ เวลา 20:15 – 22:25 น. เริ่มออกอากาศตอนแรกวันที่ 17 กุมภาพันธ์ พ.ศ. 2561 ต่อจากละครเรื่องคุณชายไก่โต้ง
หนึ่งโบยบินสู่ห้วงเวหาแห่งรัก อีกหนึ่งดุจวิหคปีกหัก มิอาจหวนคืนกลับสู่ห้วงรักชั่วชีวิต… โศกนาฏกรรมของผู้หญิงหน้าเหมือน ใน วิหคหลงลม จากนิยายดัง สู่ละครพีเรียดโรแมนติกดราม่า จากค่ายดาราวิดีโอ ที่ได้เหล่านักแสดงมากฝีมือมาร่วมถ่ายทอดความรู้สึก อาทิ แซมมี่ เคาวเวลล์, เคลลี่ ธนะพัฒน์, อานัส ฬาพานิช, บูม กิตตน์ก้อง ขำกฤษ, ธีร์ วณิชนันทธาดา, เตย กัญญกร พินิจ, เมย์ สิรินทร์ ก่อเกียรติ, เจค ศตวรรษ ดุลยวิจิตร และนักแสดงคนอื่นๆ อีกมากมาย
วิหคหลงลม เรื่องราวของ ภุมวารี พรรณภิรมย์ ลูกสาวมหาเศรษฐีชื่อดัง ที่กิตติศัพท์และวีรกรรมเป็นที่โจษขานกันทั่ว และ นวล เนื้อทอง หญิงสาวที่มีรูปกายเป็นทรัพย์ แต่ทว่ากลับอับโชควาสนา ทั้งสองคือความแตกต่าง คือเส้นทางชีวิตที่ไม่มีวันโคจรมาบรรจบกันได้ แต่สิ่งหนึ่งที่เหมือนจนน่าตกใจคือ รูปร่างหน้าตาซึ่งดูราวกับออกมาจากพิมพ์เดียวกัน อันเป็นเหตุของเรื่องไม่คาดฝันที่เบี่ยงเบนเข็มทิศชีวิตให้หักเห เมื่อ ภุมวารี คิดบินหนีจากรังไปพำนักกับชายหนุ่มที่ตนรัก และวางแผนพราก นวล จากอ้อมอกของจักร ให้มาเข้าพิธีสมรสกับหม่อมราชวงศ์ภักดีนพดล ชายหนุ่มที่บิดาเห็นเหมาะเห็นควรแทนตน โดยหารู้ไม่ว่านั้นเป็นกระแสลมลวง ที่ทำให้เธอบินหลงทิศจะชักนำไปสู่ชะตาชีวิตอันชวนสังเวช และก่อให้เกิดโศกนาฏกรรมกับอีกหลายคนที่ถูกกระแสลมร้ายพัดผ่าน