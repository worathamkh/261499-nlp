(21 ก.พ.) เมื่อช่วงเย็นที่ผ่านมา เจ้าหน้าที่ตำรวจ สภ.สำโรงเหนือ ได้รับแจ้งเหตุนักเรียนไล่ทำร้ายกันได้รับบาดเจ็บภายในรั้วโรงเรียนแห่งหนึ่ง ซอยด่านสำโรง อำเภอเมือง สมุทรปราการ หลังรับแจ้งจึงพร้อมด้วยเจ้าหน้าที่มูลนิธิป่อเต็กตึ๊งเดินทางตรวจสอบที่เกิดเหตุ ที่เกิดเหตุพบกลุ่มนักเรียนกำลังยืนมุง นายเอก อายุ 17 ปี นักเรียนชั้นมัธยมศึกษาปีที่ 5 ของโรงเรียนดังกล่าว นอนได้รับบาดเจ็บอยู่กลางสนามกีฬา พบบาดแผลถูกของมีคมฟันที่แผ่นหลัง สีข้าง และแขนขวา เจ้าหน้าที่มูลนิธิให้การปฐมพยาบาลเบื้องต้นก่อนรีบนำส่งโรงพยาบาลสมุทรปราการ 
ขณะเดียวกัน เจ้าหน้าที่ตำรวจได้นำกำลังเข้าตรวจค้นภายในบ้านพักหลังหนึ่ง ที่อยู่ไม่ไกลจากโรงเรียนมากนัก หลังได้รับแจ้งว่ามีเด็กเรียนผู้ต้องสงสัยเป็นผู้ก่อเหตุ ได้วิ่งเข้าไปหลบซ่อนตัว หลังตรวจค้นพบอาวุธมีดหัวตัดยาว 1 ฟุต 1 เล่ม พร้อมควบคุมตัว นายต้อม อายุ 18 ปี นักเรียนชั้นมัธยมศึกษาปีที่ 6 ของโรงเรียนเดียวกันกับผู้ได้รับบาดเจ็บ จึงได้นำตัวไปสอบปากคำ จากการสอบสวนเบื้องต้น นายเอก ผู้ได้รับบาดเจ็บ เปิดเผยว่า ตนกับรุ่นพี่ ม.6 คนดังกล่าว เกิดเขม่นกันระหว่างกลุ่มตัวเองกับกลุ่มของรุ่นพี่ ก่อนเกิดเหตุได้มีรุ่นพี่ ม.6 เข้ามาท้าทายฝ่ายตน ให้ออกไปหน้าโรงเรียนเพื่อเคลียร์ปัญหา แต่พอตนออกไปถึงกลับพบว่ามีรุ่นพี่ ม.6 รออยู่ 2 คน พร้อมกับชักมีดออกมา
เมื่อตนเห็นท่าไม่ดีจึงได้วิ่งหนีกลับเข้ามาในโรงเรียน แต่ปรากฏว่าถูกรุ่นพี่ ม.6 ทั้ง 2 คน วิ่งไล่ตามหลังมา ก่อนจะใช้มีดฟันเข้าที่หลังและล้มลง ก่อนจะฟันซ้ำอีกหลายครั้ง ก่อนรุ่นพี่จะวิ่งหลบหนีออกไปนอกโรงเรียน ทางด้าน นายต้อม รุ่นพี่ ม.2 ผู้ก่อเหตุ ให้การว่า ก่อนเกิดเหตุได้มีหนึ่งในกลุ่มของรุ่นน้องที่เจ็บเอาขวดมาปาใส่บ้านเพื่อนในกลุ่มตนก่อน ทำให้พวกตนรู้สึกโกรธแค้น จึงตัดสินใจลงมือก่อเหตุดังกล่าว 
เบื้องต้นเจ้าหน้าที่สันนิษฐานว่า น่าจะเกิดจากการเขม่นกันระหว่าง 2 กลุ่มที่สะสมกันเรื่อยมา ก่อนที่กลุ่มรุ่นน้อง ม.5 นำขวดไปปาใส่กลุ่มคนก่อเหตุ กระทั่งตัดสินใจเข้าไปบอกให้ นายเอก มาเคลียร์ปัญหากันที่หน้าโรงเรียน ส่วน นายต้อม รออยู่ที่หน้าโรงเรียนกับเพื่อนอีกคน พอนายเอกมาถึงจึงได้ชักมีดออกมาไล่ฟันได้รับบาดเจ็บดังกล่าว ก่อนที่ นายต้อม จะวิ่งหลบซ่อนตัวอยู่ภายในบ้านพักไม่ไกลจากโรงเรียน และถูกจับตัวได้พร้อมของกลางอาวุธมีดหัวตัดดังกล่าว อย่างไรก็ตาม เจ้าหน้าที่ได้นำตัว นายต้อม พร้อมพวกในกลุ่ม มาทำการสอบสวนเพิ่มเติม เพื่อหาข้อเท็จจริงและดำเนินการตามกฎหมายต่อไป