นายณัฐพล หรือ พี อายุ 18 ปี และ นายสุทธิศักดิ์ หรือ ติ๋ม อายุ 21 ปี ผู้ต้องหาใช้อาวุธมีดแทงผู้อื่นจนเสียชีวิต จากกรณี เมื่อวันที่ 21 มีนาคม 2559 เวลาประมาณ 22.30 น. ผู้ต้องหาทั้ง 2 รายได้ขับขี่รถจักรยานยนต์ และไปก่อเหตุใช้อาวุธมีดแทง นายอนันดา นักศึกษาชั้นปีที่ 1 คณะวิศวกรรมศาสตร์ มหาวิทยาลัยเทคโนโลยีพระจอมเกล้าพระนครเหนือ เข้าที่ชายโครงด้านขวา เหตุเกิดหน้าร้านสะดวกซื้อ ถ.กรุงเทพนนท์ ม.6 ต.บางเขน อ.เมือง จ.นนทบุรี พื้นที่ สภ. เมืองนนทบุรี และผู้บาดเจ็บไปเสียชีวิตที่โรงพยาบาล
หลังเกิดเหตุ พนักงานสอบสวน ได้ทำการสอบปากคำพยาน และสอบญาติของผู้เสียชีวิต จนสามารถขออนุมัติศาลออกหมายจับผู้ต้องหาทั้งสองคนได้ ซึ่ง ผู้ต้องหาได้หลบหนีคดีไปนานร่วม 2 ปี ก่อนที่จะถูกจับกุมได้หลังหลบหนีไปกบดานที่จังหวัดบึงกาฬ
จากการสอบสวน นายณัฐพล ให้การรับสารภาพว่า เป็นผู้ร่วมลงมือก่อเหตุจริง โดยในวันเกิดเหตุทำหน้าที่เป็นคนขับขี่รถจักรยานยนต์ ส่วนคนที่ลงมือก่อเหตุใช้อาวุธมีดแทงผู้เสียชีวิตคือ นายติ๋ม
จากนั้นเจ้าหน้าที่ตำรวจจึงได้รวบรวมพยานหลักฐานขอศาลอนุมัติหมายจับ นายสุทธิศักดิ์ และจับกุม นายสุทธิศักดิ์ ได้ และให้การรับสารภาพ ว่าที่ทำไปเพราะอาการเมา หลังแถลงข่าวแล้วเสร็จเจ้าหน้าที่จึงได้คุมตัวผู้ต้องหาไปทำแผนประกอบคำรับสารภาพยังจุดเกิดเหตุ