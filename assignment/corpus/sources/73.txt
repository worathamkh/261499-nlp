วันที่ 27 มี.ค.61 ความคืบหน้า กรณี นายแทนคุณ จิตต์อิสระ หรือ “อี้” อดีต ส.ส.พรรคประชาธิปัตย์ เสนอให้มีการรวบรวมรายชื่อผู้ได้รับผลกระทบจากการปิดตลาด รอบบ้าน น.ส.บุญศรี แสงหยกตระการ ภายในหมู่บ้านเสรีวิลล่า เขตประเวศ เสนอต่อ พล.ต.อ. อัศวิน ขวัญเมือง ผู้ว่าฯ กทม. เพื่อพิจารณาผ่อนผันให้ผู้ค้าสามารถค้าขายได้ ระหว่างที่ศาลยังไม่มีคำพิพากษา ล่าสุด ภายหลังที่แนวคิดดังกล่าวถูกเผยแพร่ ได้เกิดกระแสความคิดเห็นที่หลากหลายในสังคม โดยส่วนใหญ่ไม่เห็นด้วยกับแนวคิดดังกล่าว โดยเฉพาะในโซเชียล ที่ออกมาแสดงความเห็นคัดค้าน เนื่องจากรู้สึกเห็นใจครอบครัวแสงหยกตระการ
พร้อมยังระบุว่า หากนายแทนคุณเห็นใจผู้ค้า ก็น่าจะเปิดพื้นที่หน้าบ้านของตัวเองให้ขายของ บางส่วนตั้งข้อสงสัย การเคลื่อนไหวของนายแทนคุณ เป็นเพราะต้องการซื้อใจแม่ค้า พ่อค้าก่อนมีเลือกตั้งหรือไม่
ขณะที่ นายอนันต์ชัย ไชยเดช ทนายความครอบครัวแสงหยกตระการ ระบุว่า กรณีนี้เป็นเพียงการสร้างกระแสของนายแทนคุณเท่านั้น เนื่องจากทางผู้ว่าฯ กทม.ยืนยันแล้วว่า การตั้งตลาดรอบบ้านของครอบครัวแสงหยกตระการโดยไม่ได้รับอนุญาตนั้นเป็นเรื่องที่ผิด และ มีผู้ที่เกี่ยวข้องต้องถูกดำเนินการทั้งสิ้นถึง 15 ราย
ด้าน พล.ต.อ. อัศวิน ระบุว่า กรณีการตั้งตลาดโดยไม่ได้รับอนุญาตนั้น มีข้าราชการเกี่ยวข้องทั้งสิ้น 15 ราย ตนจึงสั่งให้มีการตั้งกรรมการสอบสวนวินัยภายใน 30 วัน และจะมีการเปิดเผยผลสรุปต่อสาธารณชนต่อไป โดยยืนยันจะเอาผิดตามข้อเท็จจริง