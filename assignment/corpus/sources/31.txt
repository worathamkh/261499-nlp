พ.ต.อ.ศักดิ์สิทธิ์ มีแสง ผู้กำกับการ สภ.คลองหอยโข่ง ได้รับมอบตัว น.ส.ชนาพร อายุ 20 ปี สาวทอม ซึ่งเป็น 1 ใน 7 ผู้ต้องหาที่ร่วมกันอุ้มหนุ่มวัย 19 ปี จากบ้านพักไปรุมซ้อมได้รับบาดเจ็บและปล้นทรัพย์ที่ขนำในป่าสวนยางบริเวณอ่างเก็บน้ำคลองหลา ต.คลองหอยโข่ง เมื่อวันที่ 28 มกราคมที่ผ่านมา สาเหตุมาจากหนุ่มวัย 19 ปี รายนี้ค้างค่ายาเสพติด 4,000 บาท และถูกทวงถามหลายครั้งแต่ไม่ยอมจ่าย
จากการสอบสวน นาง น.ส.ชนาพร ให้การรับสารภาพพร้อมกับเล่าเหตุการณ์ถึงวิธีทารุณเหยื่อว่า พวกตนทั้ง 7 คน ได้ช่วยกันจับเหยื่อถอดเสื้อผ้าและให้นั่งอยู่ในวงกลมที่ขีดไว้ก่อนลงมือซ้อมและปัสสาวะใส่เหยื่อ พร้อมกับเผาเสื้อผ้า ทรัพย์ที่ได้จากการปล้นมีสร้อยคอทองคำหนัก 1 บาท โทรศัพท์มือถือ 1 เครื่อง และเงินสด 1,000 บาท ก่อนที่จะอุ้มเหยื่อขึ้นรถเก๋งขับไปทิ้งไว้ในพื้นที่ อ.รัตภูมิ และแยกย้ายกันหลบหนี เบื้องต้น เจ้าหน้าที่ได้แจ้งข้อหาดำเนินคดี น.ส.ชนาพร 5 ข้อหาหนักทั้งปล้นทรัพย์ฯ ร่วมกันทำร้ายผู้อื่นฯ ร่วมกันข่มขืนใจฯ ร่วมกันกักขังหน่วงเหนี่ยวฯและร่วมกันวางเพลิงเผาทรัพย์ฯ ก่อนที่จะนำตัวไปชี้จุดเกิดเหตุ
ด้าน พ.ต.อ.ศักดิ์สิทธิ์ เปิดเผยว่า คดีนี้มีผู้ร่วมก่อเหตุและถูกออกหมายจับทั้งหมด 7 คน หัวหน้าทีมที่เป็นผู้สั่งการชื่อ นายธีปกรณ์ อายุ 28 ปี มีหมายจับคดีค้ายาเสพติดและคดีร่วมกันฆ่าติดตัว 2 คดี โดยคดีที่โหดเหี้ยมที่สุดคืออุ้มฆ่าหนุ่มวัย 22 ปี หมกท่อระบายน้ำ และในวันเกิดเหตุได้บังคับให้ลูกน้องทุกคนเสพยาไอซ์พร้อมกับให้ดูคลิปวีดีโอที่เคยก่อคดีมาเพื่อให้ทุกคนหวาดกลัว ซึ่งขณะนี้ตำรวจกำลังเร่งติดตามจับกุม โดยนายธีปกรณ์ ประกาศตัวจะขอสู้ตายโดยพกอาวุธปืนเอ็ม16 พร้อมระเบิดลูกเกลี้ยงติดตัวตลอดเวลา